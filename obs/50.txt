====== 50. Yeesus gaxa ======

{{https://api.unfoldingword.org/obs/jpg/1/en/360px/obs-en-50-01.jpg?direct&}}

Yeesus Masiix zacabah bissiraata ta caalamalle tane xiyaw wuli 2,000 iggidiya takkem yoobbiinih yanin. Kaniisa carsima tine. Yeesus lel ta caalamhi abayshimah gaxo kinamah wacde saye. Kaddih walaa gaxeh anniye wayo kibah ishi wacde miyathlime.

{{https://api.unfoldingword.org/obs/jpg/1/en/360px/obs-en-50-02.jpg?direct&}}

Yeesus gaxnan ilalna hanik lel, Yalli quddus kin arax kee kayya yaynabe araxah marno nok farha. Kaa nigsinnah zacabah lel aki marah warishno nok farha. Yeesus ta baarholle yine gedda: "Yi darasa umbuka ta caalamko ummanille tane xiyawah Yallih nigsinnahi zacabah bissiraata warroyshoona kinon, amymik sarrah lel, abayshima takko kinni" yerhxe.

{{https://api.unfoldingword.org/obs/jpg/1/en/360px/obs-en-50-03.jpg?direct&}}

Mango kishosh hi xiyaw Yeesus zacabah kaddih yoobbiinih miyaniini. Usuk carshelle gaxamko basolle Kishtanakke ta bissiraata caduruh toobbeh sodhdha xiyawah akah warishoona akah warisheh yine. Usuk: "Aduwantaaki umbuka kishoshti xiyaw uydurusanta! Dhageg orba gufeh yane!" yerhxe.

{{https://api.unfoldingword.org/obs/jpg/1/en/360px/obs-en-50-04.jpg?direct&}}

Yeesus: "Khaddaam ishi wannaako minaba. Ta caalamti mas-uuliin akah yi yincibiiniikah, yi sabbatah sin yacazaboona kee sin yaatakoona kinon. Atin ta caalamalle walaa imcizziba kibah, anu ta caalam yaxkume Sheethan iscireh aniyomhi sabbatah, aydukum-erhexanta. Abayshima fanah yoolih tisbitiinimko, sarrah Yalli sin gargeero kinni!" yakkeedo yerhxe.

{{https://api.unfoldingword.org/obs/jpg/1/en/360px/obs-en-50-05.jpg?direct&}}

Ta caalamhi abayshima takke gedda, ta xiyaw ayim yakkoona kinoonim akah caddoysho Yeesus ishi darasah wuli zanta akah daalisheh yine. Usuk: "Wuli xiyawti dhagedde ilaw yizriye. Usuk dhiinak, wuli kaa cangi yemeeteh amaa sinraalih tsaxyaa agaagaako aalih yitkileh akko yedee."

{{https://api.unfoldingword.org/obs/jpg/1/en/360px/obs-en-50-06.jpg?direct&}}

"Amaa takli yubqule gedda, amaa xiyawtih casbentit: 'Maddara, to dhagedde mece zara tizriyeh tinito. Aymihi tsaxyaa adde yanem?' aken. Amaa wanna lel: 'Wuli cangi adde yitkileh yakko alle tane' yeh alle deheye."

{{https://api.unfoldingword.org/obs/jpg/1/en/360px/obs-en-50-07.jpg?direct&}}

"Amaa casbentit lel sinni wannak: 'Amaa tsaxyaa akko bukkusno?' yeenih kaa esseren. Amaa wanna lel: 'Maale. Amyim abteenimko, amaa sinraako garo gantah aalih bukkussoona kitin. Aykee ilaw orba gufandah akko sugteenih, amaa tsaxyaa xararishshoona ulah akko haytan, amaa sinraa lel yi makhaazinodde bahanta'" ake.

{{https://api.unfoldingword.org/obs/jpg/1/en/360px/obs-en-50-08.jpg?direct&}}

Amaa darasa amaa zantahi macna mafhaminnoonimhi sabbatah, Yeesus meceetih akah yashraxo kaa esseren. Yeesus: "Amaa mece zara yizriye xiyawti Masiix toomar kinni. Amaa dhage caalamti toomar kinni. Mece zari lel tamaa Yallih nigsinnah xiyawhi toomar kinni."

{{https://api.unfoldingword.org/obs/jpg/1/en/360px/obs-en-50-09.jpg?direct&}}

"Amaa tsaxyaa umatiyahi xiyawhi toomar kinni. Amaa tsaxyaa yitkile cangi lel ibliis toomar kinni. Amaa orba ta caalamti abayshimah toomar takke gedda, amaa orbishsha mari lel Yallih malaykut hi toomar kinni."

{{https://api.unfoldingword.org/obs/jpg/1/en/360px/obs-en-50-10.jpg?direct&}}

"Ta caalam abayshimta gedda, amaa malaykut inkoh ta ibliis xiyaw yeskeekettiniyaako, adde weecaanah kee dhacuma waaxeltih sabbatah ikok xarqam adde ishan hadig-ta giradde ten cidoona kinon. Sarrah, amaa xaqqi-wannun ayro balih ten Abba kin Yallih nigsinnadde ifishoona kinon" akyerhxe."

{{https://api.unfoldingword.org/obs/jpg/1/en/360px/obs-en-50-11.jpg?direct&}}

Yeesus ta caalam abayshimakkah ta baarholle gaxo kinam yakkeedo yerhxeh yine. Usuk tamaa akah yedeeka balih gaxo kinni, amayim lel nabse yeelleyaako, caranko darurudde yamaato kinni. Yeesus gaxa gedda, ta Kishtan inkoh rabteh taneya rabiiko uguteenih caranalle akah garayoona kinon.

{{https://api.unfoldingword.org/obs/jpg/1/en/360px/obs-en-50-12.jpg?direct&}}

Sarrah, ta kaddih caalamalle rabekkah tane Kishtan caranalle yewciniyaako tamaa aki rabiiko ugutte Kishtanadde yangaloona kinon. Amalle inkoh Yeesuslih yakkoona kinon. Amaymik sarrah, Yeesus mece salaam kee inkettiinodde ishi xiyawlih umman gedda maro kinni.

{{https://api.unfoldingword.org/obs/jpg/1/en/360px/obs-en-50-13.jpg?direct&}}

Yeesus inkoh kayyah yaamine marah nugus qoobic akah yaxawo kinamah wacde sayeh yine. Usun yingisiinih umman gedda Yallaalih salaamadde maroona kinon.

{{https://api.unfoldingword.org/obs/jpg/1/en/360px/obs-en-50-14.jpg?direct&}}

Yalli laakin Yeesusuh aamine waye mara inkoh ten yafrado kinni. Umman gedda adde weecaanah waaxeltah ikoh xarqam adde ishan jahannabadde ten cido kinni. Caduruh badinnixe gira lel umman gedda ten xararishsho kinni, awwaaxa lel tena bettam caduruh xabto maki.

{{https://api.unfoldingword.org/obs/jpg/1/en/360px/obs-en-50-15.jpg?direct&}}

Yeesus gaxa gedda, Sheethan kee kaa nigsinna inkoh yaylaw kinni. Yalla xabeyaako kaa katawo doore mara kee Sheethan inkoh umman gedda adde xararoona kinon giradde ten cido kinni.

{{https://api.unfoldingword.org/obs/jpg/1/en/360px/obs-en-50-16.jpg?direct&}}

Adam kee Xaawa Yalla yaabboona xineenih ta caalamalle zambe baahen, Yalli lel amaa baarho abaareyaako yaylaw abayshe. Yalli laakin wuli max cusub baarho kee cusub caran abar hiniya yakhlaqho kinni.

{{https://api.unfoldingword.org/obs/jpg/1/en/360px/obs-en-50-17.jpg?direct&}}

Yeesus kee kaa xiyaw amaa cusub baarholle maroona kinon, usuk lel inkoh amaa tanemhi amolle yaxkamo kinni. Usuk umman dhiimo inkoh asac-isheyaako, cazaab, qadab, weeca, umaani, waaxelta, hido rabi tannaw maki. Yeesus ishi nigsinna salaam kee cadleelih yaxkamo kinni. Umman gedda lel ishi xiyawlih maro kinni.

//Quddus kin Kitaabhi zanta: Maatiyos 24:14; 28:18; Yohannis 15:20, 16:33; Waxye 2:10; Maatiyos 13:24-30, 36-42; 1 Tessaloonikaati Xiyaw 4:13-5:11; Yacqoob 1:12; Maatiyos 22:13; Waxye 20:10, 21:1-22:21//
